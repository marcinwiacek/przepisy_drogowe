<html><head>
<title>rozp2002</title>
<meta http-equiv="content-type" content="text/html; charset=UTF-8">
<META HTTP-EQUIV="PRAGMA" CONTENT="NO-CACHE">
<meta name="viewport" content="width=device-width, minimum-scale=0.1, initial-scale=1.0">
<META HTTP-EQUIV="CACHE-CONTROL" CONTENT="NO-CACHE">
</head><body>
<p><center><b>Rozporządzenie<br>z dnia 20 grudnia 2002 r.<br>w sprawie postępowania z kierowcami naruszającymi przepisy ruchu drogowego.</b><br>Tekst ujednolicony m.in. przez autora dnia 04.01.2012</center>

<p>Na podstawie art. 130 ust. 4 i art. 140 ust. 5 ustawy z dnia 20
czerwca 1997 r. – Prawo o ruchu drogowym (Dz. U. Nr 98, poz. 602,
Nr 123, poz. 779 i Nr 160, poz. 1086, z 1998 r. Nr 106, poz. 668 i
Nr 133, poz. 872, z 1999 r. Nr 106, poz. 1216, z 2000 r. Nr 12,
poz. 136, Nr 43, poz. 483 i Nr 53, poz. 649, z 2001 r. Nr 27, poz.
298, Nr 106, poz. 1149, Nr 110, poz. 1189, Nr 111, poz. 1194, Nr
123, poz. 1353, Nr 125, poz. 1371, Nr 129, poz. 1444, Nr 130, poz.
1452 i Nr 154, poz. 1798 oraz z 2002 r. Nr 25, poz. 253, Nr 74,
poz. 676, Nr 89, poz. 804, Nr 113, poz. 984, Nr 183, poz. 1524, Nr
199, poz. 1671 i Nr 216, poz. 1825 i 1826) zarządza się, co
następuje:
<p><b>§ 1.</b> 1. Rozporządzenie określa:
<div style="margin-left:30px">
<p>1) sposób punktowania i liczbę punktów odpowiadających naruszeniu
przepisów ruchu drogowego;
<p>2) warunki i sposób prowadzenia ewidencji kierowców naruszających
przepisy ruchu drogowego;
<p>3) tryb występowania z wnioskiem o kontrolne sprawdzenie
kwalifikacji;
<p>4) warunki i tryb występowania z wnioskiem o cofnięcie
uprawnienia do kierowania pojazdami silnikowymi;
<p>5) jednostki upoważnione do prowadzenia szkolenia, którego
odbycie spowoduje zmniejszenie liczby punktów za naruszenie
przepisów ruchu drogowego, program tego szkolenia oraz liczbę
punktów odejmowanych z tytułu jego odbycia;
<p>6) podmioty uprawnione do uzyskiwania informacji zawartych w
ewidencji.
</div>
<p>2. Przepisy rozporządzenia stosuje się odpowiednio wobec osób
posiadających pozwolenie do kierowania tramwajem.
<p>3. Ilekroć w rozporządzeniu jest mowa o:
<div style="margin-left:30px">
<p>1) „ustawie” – rozumie się przez to ustawę z dnia 20 czerwca 1997
r. – Prawo o ruchu drogowym;
<p>2) „staroście” – rozumie się przez to również Prezydenta miasta
stołecznego Warszawy;
<p>3) „pozwoleniu” – rozumie się przez to pozwolenie do kierowania
tramwajem.
</div>
<p><b>§ 2.</b> 1. Do ewidencji kierowców naruszających przepisy
ruchu drogowego, zwanej dalej „ewidencją”, wpisuje się kierowcę,
który kierując pojazdem dopuścił się naruszenia przepisów ruchu
drogowego, zwanego dalej „naruszeniem”.
<p>2. Wpisowi do ewidencji nie podlega kierowca niebędący obywatelem
polskim i nieposiadający karty pobytu w związku z otrzymaniem
zezwolenia na zamieszkanie na czas oznaczony lub na osiedlenie się
na terytorium Rzeczypospolitej Polskiej, chyba że dopuścił się
naruszenia, za które może być orzeczony środek karny w postaci
zakazu prowadzenia pojazdów.
<p>3. Do ewidencji wpisuje się naruszenia, zgodnie z wykazem
stanowiącym załącznik nr 1 do rozporządzenia.
<p>4. Jeżeli jeden czyn popełniony przez kierowcę narusza więcej niż
jeden przepis ruchu drogowego, w ewidencji uwidacznia się
wszystkie naruszenia, przypisując każdemu odpowiednią liczbę
punktów, z zastrzeżeniem ust. 5.
<p>5. Jeżeli jeden czyn naruszył dwa lub więcej znaków określonych
kodem od C05 do C11 wymienionym w załączniku nr 1, w ewidencji
wpisuje się to naruszenie, którego kod ma mniejszy znacznik
liczbowy.
<p>6. W razie dopuszczenia się przestępstwa drogowego, określonego
kodem A01 w załączniku nr 1, naruszeniu, które stanowiło znamię
przestępstwa, punktów nie przypisuje się.
<p>7. Punkty za spowodowanie zagrożenia bezpieczeństwa ruchu
drogowego, określone kodem A06 w załączniku nr 1, przypisuje się
wówczas, gdy przyczyną zagrożenia było naruszenie nieuwzględnione
w tabeli albo gdy przypisana mu liczba punktów jest mniejsza niż
6. 
<p>8. Ewidencji, o której mowa w ust. 1, podlega także osoba, która
dopuściła się naruszeń ruchu drogowego w okresie obowiązywania
wobec niej środka karnego w postaci zakazu prowadzenia pojazdów na
okres do 12 miesięcy.
<p><b>§ 3.</b> 1. Ewidencję prowadzi komendant wojewódzki Policji
właściwy ze względu na miejsce zamieszkania ewidencjonowanych.
<p>2. W odniesieniu do kierowców będących obywatelami polskimi,
niemających miejsca stałego zamieszkania na terytorium
Rzeczypospolitej Polskiej, oraz kierowców, o których mowa w § 2
ust. 2, ewidencję prowadzi Komendant Główny Policji.
<p><b>§ 4.</b> 1. Wpisu ostatecznego do ewidencji dokonuje się,
jeżeli naruszenie zostało stwierdzone prawomocnym wyrokiem sądu,
mandatem karnym albo orzeczeniem dyscyplinarnym w sprawie o
naruszenie rozpatrywane w postępowaniu dyscyplinarnym.
<p>2. Przed wydaniem rozstrzygnięcia, o którym mowa w ust. 1, do
ewidencji wprowadza się, niezwłocznie po ujawnieniu naruszenia,
wpis tymczasowy. Wpis tymczasowy zawiera informację o liczbie
punktów, które zostaną ostatecznie przypisane w przypadku
potwierdzenia naruszenia tym rozstrzygnięciem.
<p>3. Przepis ust. 2 stosuje się odpowiednio wobec osoby
podlegającej ewidencji, która w chwili dopuszczenia się naruszenia
nie ukończyła 17 lat, jeżeli czyn podlega postępowaniu przed sądem
rodzinnym.
<p>4. Wpis tymczasowy staje się wpisem ostatecznym po stwierdzeniu
naruszenia rozstrzygnięciem, o którym mowa w ust. 1. 
<p>5. Organ wydający prawomocne rozstrzygnięcie, o którym mowa w
ust. 1, z wyłączeniem mandatu karnego, niezwłocznie
<p>przekazuje informację do jednostki Policji, która skierowała
sprawę do rozpatrzenia przez ten organ. Informację sporządza się
na formularzu, którego wzór określa załącznik nr 2 do
rozporządzenia. Sąd może przekazać informację w formie odpisu
wyroku.
<p>6. Jeżeli sprawę do rozpatrzenia skierował podmiot inny niż
Policja, informację lub odpis wyroku, o których mowa w ust. 5,
przekazuje się niezwłocznie do komendanta powiatowego lub
miejskiego albo Komendanta Stołecznego Policji, właściwego ze
względu na miejsce popełnienia naruszenia.
<p>7. Policjant, który zastosował postępowanie mandatowe lub
prowadzi postępowanie w sprawie o naruszenie, niezwłocznie
sporządza informację o nałożeniu mandatu lub prowadzeniu tych
czynności na formularzu, którego wzór stanowi załącznik nr 3 do
rozporządzenia.
<p>8. Wpisu do ewidencji dokonuje policjant lub pracownik jednostki
Policji właściwej ze względu na miejsce popełnienia naruszenia, a
jeżeli nie można ustalić tego miejsca — jednostki właściwej ze
względu na miejsce ujawnienia naruszenia.
<p>9. Przepisu ust. 8 nie stosuje się, jeżeli w ramach pomocy
prawnej przekazano sprawę do innej jednostki Policji, w której, po
przeprowadzeniu czynności wyjaśniających, na sprawcę naruszenia
nałożono prawomocny mandat karny. W takim przypadku wpisu do
ewidencji dokonuje policjant lub pracownik tej jednostki.
<p>10. Podmioty inne niż Policja przekazują informację o nałożeniu
mandatu karnego lub prowadzeniu postępowania w sprawie o
naruszenie do komendanta powiatowego lub miejskiego albo
Komendanta Stołecznego Policji, właściwego ze względu na miejsce
popełnienia naruszenia. Przepis ust. 7 stosuje się odpowiednio.
<p>11. Informacje, o których mowa w ust. 5, 6 i 10, mogą być
przekazane na informatycznym nośniku danych lub w drodze
teletransmisji danych.
<p><b>§ 5.</b> 1. Organ prowadzący ewidencję usuwa z ewidencji wpis
tymczasowy, o którym mowa w § 4 ust. 2, jeżeli zachodzi
okoliczność określona w art. 130 ust. 2 ustawy albo jeżeli w
postępowaniu w sprawie o naruszenie, prowadzonym przez właściwy
organ:
<div style="margin-left:30px">
<p>1) zastosowano art. 41 ustawy z dnia 20 maja 1971 r. — Kodeks
wykroczeń (Dz. U. z 2007 r. Nr 109, poz. 756 oraz z 2008 r. Nr
141, poz. 888);
<p>2) osoba, której dotyczy wpis, została uniewinniona od zarzutu
popełnienia naruszenia prawomocnym orzeczeniem sądu lub sądu
dyscyplinarnego;
<p>3) stwierdzono, że:
<div style="margin-left:30px">
<p>a) czynu nie popełniono albo brak jest danych dostatecznie
uzasadniających podejrzenie jego popełnienia,
<p>b) czyn nie zawiera znamion czynu zabronionego,
<p>c) nastąpiło przedawnienie karalności,
<p>d) osoba, której dotyczył wpis, zmarła.
</div></div>
<p>2. Organ prowadzący ewidencję usuwa z ewidencji wpis ostateczny
dotyczący naruszeń, jeżeli nastąpiło zatarcie ukarania (skazania).
<p>3. Organ wydający postanowienie o odmowie wszczęcia lub umorzeniu
postępowania powiadamia o tym fakcie właściwy organ prowadzący
ewidencję.
<p><b>§ 6.</b> 1. Organ prowadzący ewidencję usuwa z ewidencji
punkty przyznane na podstawie wpisu ostatecznego:
<div style="margin-left:30px">
<p>1) jeżeli wydano decyzję o cofnięciu uprawnienia do kierowania
pojazdem silnikowym, z wyjątkiem decyzji, o której mowa w art. 140
ust. 1 pkt 1 ustawy;
<p>2) w razie otrzymania informacji o pozytywnym wyniku kontrolnego
sprawdzenia kwalifikacji, o którym mowa w art. 114 ust. 1 pkt 1
lit. b ustawy;
<p>3) jeżeli od dnia popełnienia naruszenia upłynął rok, chyba że
przed upływem tego okresu kierowca dopuścił się naruszeń, za które
liczba punktów ostatecznych i wpisanych tymczasowo przekroczyła 24
punkty, a w przypadku kierowców, o których mowa w art. 140 ust. 1
pkt 3 ustawy – 20 punktów;
<p>4) w razie odbycia szkolenia, o którym mowa w art. 130 ust. 3
ustawy.
</div>
<p>2. Starosta niezwłocznie informuje organ prowadzący ewidencję o
okolicznościach, o których mowa w ust. 1 pkt 1 i 2, na
formularzach, których wzory stanowią załączniki nr 4 i 5 do
rozporządzenia.
<p><b>§ 7.</b> 1. Komendant wojewódzki Policji występuje do organu
właściwego w sprawach wydawania prawa jazdy z wnioskiem o:
<div style="margin-left:30px">
<p>1) cofnięcie uprawnienia do kierowania pojazdami silnikowymi w
stosunku do kierowcy, który w ciągu roku od dnia otrzymania po raz
pierwszy prawa jazdy przekroczył liczbę 20 punktów za naruszenie
przepisów ruchu drogowego;
<p>2) kontrolne sprawdzenie kwalifikacji kierowcy, w zakresie
wszystkich posiadanych przez niego kategorii praw jazdy, w razie
przekroczenia przez niego 24 punktów otrzymanych za naruszenie
przepisów ruchu drogowego.
</div>
<p>2. Wniosek, o którym mowa w ust. 1, sporządza się wyłącznie na
podstawie wpisów ostatecznych, na formularzu, którego wzór stanowi
załącznik nr 6 do rozporządzenia.
<p>3. Z wnioskiem, o którym mowa w ust. 1 pkt 2, nie występuje się w
stosunku do osoby:
<div style="margin-left:30px">
<p>1) która nie ma uprawnienia do kierowania pojazdami;
<p>2) w stosunku do której orzeczono zakaz prowadzenia pojazdów na
okres przekraczający jeden rok;
<p>3) niebędącej obywatelem polskim i nieposiadającej karty pobytu w
związku z otrzymaniem zezwolenia na zamieszkanie na czas oznaczony
lub na osiedlenie się na terytorium Rzeczypospolitej Polskiej;
<p>4) cudzoziemca, który posiada krajowe prawo jazdy wydane za
granicą w okresie 6 miesięcy od daty rozpoczęcia zamieszkania na
czas oznaczony lub osiedlenia się, na podstawie karty pobytu.
</div>
<p>4. W przypadku kierowców, o których mowa w § 3 ust. 2, wniosek
kieruje komendant wojewódzki Policji według właściwości
wynikającej z przepisów postępowania administracyjnego, na
podstawie dokumentów przekazanych przez Komendanta Głównego
Policji.
<p><b>§ 8.</b> 1. Szkolenie, o którym mowa w art. 130 ust. 3 ustawy,
organizuje dyrektor wojewódzkiego ośrodka ruchu drogowego, według
programu, który stanowi załącznik nr 7 do rozporządzenia.
<p>2. Dyrektor wojewódzkiego ośrodka ruchu drogowego potwierdza
odbycie szkolenia, o którym mowa w ust. 1, wydając uczestniczącemu
w nim kierowcy zaświadczenie. Kopię zaświadczenia o odbyciu
szkolenia przez kierującego dyrektor wojewódzkiego ośrodka ruchu
drogowego przesyła organowi prowadzącemu ewidencję.
<p>3. Wzór zaświadczenia, o którym mowa w ust. 2, stanowi załącznik
nr 8 do rozporządzenia.
<p>4. Kierowcy wpisanemu do ewidencji, po przedstawieniu
zaświadczenia o odbyciu szkolenia, organ, o którym mowa w § 3,
zmniejsza o 6 liczbę posiadanych punktów, odejmując je według
kolejności wpisów, z zastrzeżeniem ust. 5 i 6.
<p>5. Liczba punktów odjętych z tytułu odbytego szkolenia nie może
być większa od liczby punktów otrzymanych za naruszenie przepisów
ruchu drogowego przed jego odbyciem.
<p>6. Odbycie szkolenia nie powoduje zmniejszenia liczby punktów
otrzymanych za naruszenia przepisów ruchu drogowego wobec osoby,
która przed jego rozpoczęciem dopuściła się naruszeń, za które
suma punktów ostatecznych i wpisanych tymczasowo przekroczyła 24.
<p><b>§ 9.</b> Osoba zainteresowana ma prawo uzyskać od Policji
ustną informację lub zaświadczenie o wpisach ostatecznych lub
tymczasowych dotyczących punktów odpowiadających dokonanym przez
siebie naruszeniom. Informacji udziela się lub zaświadczenie
wydaje się w siedzibie organu prowadzącego ewidencję lub, w miarę
możliwości technicznych, w innej jednostce Policji.
<p><b>§ 10.</b> 1. Informacji o wpisach w ewidencji udziela się:
<div style="margin-left:30px">
<p>1) Policji;
<p>2) sądom;
<p>3) prokuratorom;
<p>4) marszałkom województwa — w stosunku do osób ubiegających się
lub posiadających uprawnienia egzaminatora;
<p>5) starostom – w stosunku do osób ubiegających się lub
posiadających uprawnienia instruktora nauki jazdy;
<p>6) strażom gminnym (miejskim) – w przypadkach uzasadnionych
wykonywaniem czynności sprawdzających w sprawach o naruszenie
przepisów o bezpieczeństwie i porządku w ruchu drogowym;
<p>7) Żandarmerii Wojskowej;
<p>8) Agencji Bezpieczeństwa Wewnętrznego;
<p>9) Agencji Wywiadu;
<p>10) Straży Granicznej;
<p>11) Inspekcji Transportu Drogowego;
<p>12) innym instytucjom, którym nadano uprawnienia oskarżyciela
publicznego w sprawach o naruszenia przepisów o bezpieczeństwie i
porządku w ruchu drogowym.
</div>
<p>2. Informacji, o których mowa w ust. 1, udziela się wyłącznie na
podstawie wpisów ostatecznych.
<p>3. Informacji, o której mowa w ust. 1, udziela właściwy miejscowo
organ Policji.
<p><b>§ 11.</b> Wzór zaświadczenia, o którym mowa w § 9, oraz wzór
informacji, o której mowa w § 10 ust. 1, stanowi załącznik nr 9 do
rozporządzenia.
<p><b>§ 12.</b> Dotychczas wykorzystywane formularze mogą być
używane do czasu wyczerpania zapasów, nie dłużej jednak niż do
dnia 31 grudnia 2003 r.
<p><b>§ 13.</b> Traci moc
rozporządzenie Ministra Spraw Wewnętrznych i Administracji z dnia
2 kwietnia 1998 r. w sprawie postępowania z kierowcami
naruszającymi przepisy ruchu drogowego (Dz. U. Nr 52, poz. 329 i
Nr 80, poz. 523 oraz<i>z</i> 1999 r. Nr 49, poz. 491).
<p><b>§ 14.</b> Rozporządzenie wchodzi w życie z dniem 1 stycznia
2003 r.
<p>Minister Spraw Wewnętrznych i Administracji: <i>K. Janik</i>
</body></html>
